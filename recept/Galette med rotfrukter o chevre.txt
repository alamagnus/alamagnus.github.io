Galette med rotfrukter och chevre

Ingredienser

4-6 portioner

Pajdeg

150 g kallt smör
5 dl vetemjöl
1 tsk salt
1 stort ägg (à ca 70 g)
2 msk kallt vatten

200 g chèvre
150 g färskost av cream cheese typ
2 krm salt
1 sötpotatis (à ca 300 g)
2 rödbetor
2 morötter
1 palsternacka
2 msk olivolja
1 tsk salt
1 msk hackad färsk timjan
1 uppvispat ägg
2 msk honung

Gör så här

Pajdeg: Skär smöret i tärningar. Blanda smör, mjöl och salt till en smulig massa, gärna i matberedare. Tillsätt ägg och vatten och arbeta snabbt ihop till en deg. Ställ i kylen ca 10 minuter.
 Öppna timer: 10 minuter

Sätt ugnen på 200°C.

Kavla ut degen till en rektangulär platta ca 30 x 40 cm (för 4-6 port) på ett mjölat bakplåtspapper. Smula chèvre, blanda med färskost och salt i en bunke och bred på degen men lämna en kant, ca 2 cm, runtom.

Skala och skiva sötpotatis, rödbetor, morot och palsternacka tunt, gärna på mandolin. Blanda med olja, salt och timjan.

Fördela rotfrukterna på galetten och vik in kanten lite veckat. Pensla kanterna med ägg och ringla över honung på rotfrukterna.

Grädda i nedre delen av ugnen ca 1 timme eller tills galetten är gyllene och rotfrukterna är mjuka.

Krämig lammfärspaj med potatislock
En paj som är allra godast nygräddad med fyllningen varm och locket frasigt.

4 portioner
---------------------------
Pajdeg
125 g kylskåpskallt smör
3 dl vetemjöl
3 msk iskallt vatten
1. Skär smöret i små bitar. Mixa smör och mjöl till en smulig massa i matberedare eller nyp ihop mjöl och smör för hand.
2. Tillsätt vattnet och blanda snabbt ihop till en deg.

---------------------------
Fyllning
1 gul lök
1–2 vitlöksklyftor
2–3 msk olja
450 g lammfärs
1 hönsbuljongtärning
2 dl crème fraiche
3 ägg
2 dl grädde
1/2 tsk salt
1 krm svartpeppar
2 dl riven ost, gärna svecia


---------------------------
Lock:
5–6 medelstora potatisar, mjölig sort
2–3 msk olivolja
Salt och peppar
Färska örter, t ex timjan
---------------------------

Sätt ugnen på 225 grader.
Gör pajdegen och låt den vila i kylskåpet ca 20 minuter. Kavla ut den och klä en pajform ca 25 cm i diameter med degen. Nagga med en gaffel och ställ i kylskåpet ytterligare ca 15 minuter.
Förgrädda pajskalet i mitten av ugnen ca 10 minuter. Sänk värmen till 200 grader.
Skala och hacka lök och vitlök. Fräs i oljan ca 3 minuter. Tillsätt färsen och stek till fin färg, rör om då och då. Smula ner buljongtärningen och fräs ca 1 minut.
Blanda i crème fraiche och sjud ca 5 minuter. Låt svalna ca 15 minuter.
Vispa ihop ägg, grädde, salt och peppar. Vänd ner färsröran och osten.
Skala potatisen och skär den i tunna skivor. Fräs den halvmjuk i oljan, ca 5 minuter. Salta och peppra.
Häll färsen i pajskalet. Lägg potatisen lite omlott ovanpå. Lägg på örterna.
Gräddapajen i nedre delen av ugnen tills fyllningen stelnat och potatisen fått fin färg, ca 30 minuter.






------------------------------------
Klassisk pajdeg



---------------------------------------------------------------------
Mozartkulor
25 kulor
175 g mjuk nougat (typ Odense)
175 g mandelmassa
2 msk vit sirap
Ca 1 1/2 dl florsocker
175 g mörk choklad, max 55 proc
Chokladen som kulorna ska doppas i bör ha en kakaohalt på max 55 procent. Annars måste chokladen tempereras för att ytan ska bli fin.
1. Låt nougat och marsipan ligga i kylskåpet en stund i förväg, så blir de lättare att handskas med.
2. Skär nougaten i 25 lika stora kuber. Rulla dem till kulor, det går lättast om man är kall om händerna, och lägg dem på ett fat. Ställ in dem i kylskåpet.
3. Riv mandelmassan på den grövsta sidan av rivjärnet eller
i matberedare. Arbeta samman den med sirap och florsocker till en formbar massa.
4. Kavla ut mandelmassan mellan två bitar plastfolie till
en kvadrat med ca 25 cm sida. Dela plattan i 25 lika stora bitar, ca 5x5 cm.
5. Lägg en nougatkula på varje mandelmassebit. Linda in kulorna och se till att den runda formen behålls. Fukta med lite vatten om mandelmassan vill spricka.
6. Smält chokladen i vattenbad och låt den svalna till ca 35 grader.
7. Doppa kulorna i chokladen med hjälp av en gaffel. Låt dem rinna av hastigt och lägg dem sedan att stelna på bakplåtspapper eller på ett galler.
8. Låt dem stelna helt och putsa eventuellt till kanterna. Förvara dem svalt, helst dock inte i kylskåp.
---------------------------------------------------------------------
Marmeladkonfekt med citrus
4 dl grape- och apelsinjuice
(1 blodgrape och 3–4 apelsiner)
1 påse gul melatin, 40 g
4 1/2 dl strösocker
Strösocker till dekoration
Här har jag gjort konfekten på blodgrape och apelsiner. Men när det finns blodapelsiner i butikerna brukar jag använda enbart blodapelsinjuice.
1. Pressa blodgrape och apelsiner. Koka upp juicen och rör ner melatinet. Låt koka 1 minut.
2. Rör ner sockret, lite i taget så att det löser sig. Koka upp igen och koka i ytterligare 1 minut från det att hela massan kokar.
3. Lägg ett bakplåtspapper i en form, ca 15x20 cm, och häll upp massan. Låt stelna i rumstemperatur några timmar eller över natten.
4. Stjälp upp marmeladen på en skärbräda. Skär den i bitar. Rulla bitarna i strösocker inför serveringen

---------------------------------------------------------------------
Chokladbräck med gojibär och nötter
1 dl hasselnötter
1 dl cashewnötter
200 g mörk choklad,
ca 70 proc
Ev 25 g vit choklad
1/2 dl gojibär
Flingsalt
Torkade tranbär eller blåbär kan man också använda. Den vita chokladen är mest till för att lysa upp den mörka chokladytan och kan uteslutas om man vill.
1. Rosta nötterna, varje sort för sig, i en torr stekpanna så att de får lite färg men inte blir brända. Gnugga av löst hasselnötsskal.
2. Smält den mörka chokladen i vattenbad.
3. Häll ut chokladen på bakplåtspapper i en form, ca 10x15 cm.
4. Smält den vita chokladen och spritsa den oregelbundet över ytan.
5. Sprid ut nötter och bär över chokladen och tryck ner dem lite så att de fastnar i chokladen. Strö över flingsalt. Låt stelna i rumstemperatur.
6. Vält upp chokladkakan på en skärbräda och skär i mindre bitar.
--------------------------------------------------------------------------
Prinsessornas gräddkola
2 1/2 dl socker
5 dl vispgrädde
1 1/2 dl ljus sirap
3 krm salt
1 dl mandel
Den här gräddkolan kommer ursprungligen från Prinsessornas kokbok. Själv har jag lagt till en aning salt i receptet och den lilla brytningen gör kolorna ännu godare.
1. Blanda socker, grädde, sirap och salt i en rymlig tjockbottnad kastrull. Koka upp under omrörning.
2. Skålla och skala mandeln och hacka den, inte alltför fint.
3. Låt smeten koka tills den har en temperatur på 122 grader. Det går fortare om man rör om ganska flitigt under tiden. Har man ingen termometer kan man prova massan genom att hälla några droppar av den i en kopp med kallt vatten. Massan skall kännas lagom fast, inte alltför hård.
4. Blanda i mandeln.
5. Täck en plåt med bakplåtspapper och häll upp massan. Medan den svalnar skjuter man ihop den med en smord kniv
tills man får en fyrkantig kaka, ganska tjock.
6. Låt kolan kallna helt och skär den i bitar med en tunn och vass kniv. Linda in kolorna i bitar av cellofan eller bakplåtspapper.
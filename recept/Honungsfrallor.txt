Honungsfrallor

9 h
9-12 frallor

DEG
3 g jäst, (3 krm)
350 g kallt vatten, (3,5 dl)
330 g rågsikt, (6 dl)
120 g vetemjöl special, (2 dl)
30 g honung, (1,5 msk)
8-10 g salt, (ca 1,5 tsk)

Rör ihop alla ingredienser till en deg i en bunke. Degen behöver inte knådas, bara röras tills den precis går ihop - antingen för hand eller med degblandare. Täck bunken med lock eller plastfolie och låt degen jäsa i rumstemperatur i cirka 8 timmar.

Sätt ugnen på 250 grader i god tid, minst 30 minuter före gräddning.

Skrapa ut degen på ett mjölat bakbord. Vik ihop degen till ett paket. Strö på lite mjöl och täck med en bakhandduk. Låt jäsa i 30-50 minuter (beroende på hur varmt det är och hur bråttom du har).

Dela degen i bitar med en degskrapa eller stekspade och lägg dem med den mjölade sidan uppåt på en plåt med bakplåtspapper. Grädda mitt i ugnen tills frallorna har fått ordentligt med färg, 12-15 minuter. Låt svalna på galler.